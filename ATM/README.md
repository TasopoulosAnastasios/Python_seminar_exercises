Περιγραφή προβλήματος
Για να δούμε λίγο πιο ξεκάθαρα την έννοια του συναρτησιακού προγραμματισμού και των συναρτήσεων,
ας υποθέσουμε ότι θέλουμε να υλοποιήσουμε ένα λογισμικό το οποίο υποστηρίζει τις λειτουργίες ενός
μηχανήματος ΑΤΜ. Το πρώτο βήμα είναι να καταγράψουμε τις βασικές απαιτήσεις – λειτουργίες ενός
τέτοιου μηχανήματος. Ξεκινώντας, ένα ΑΤΜ έχει σίγουρα ένα κεντρικό μενού στο οποίο θα
προβάλλονται οι λειτουργίες, τις οποίες θα μπορεί ο χρήστης να εκτελέσει. Μία από τις βασικές
λειτουργίες, είναι ο έλεγχος εγκυρότητας του ΡΙΝ της κάρτας την οποία εισήγαγε στο μηχάνημα.
Επιπλέον, αφού γίνει ο έλεγχος εγκυρότητας, θα πρέπει να είναι σε θέση να κάνει ανάληψη, κατάθεση,
ενημέρωση υπολοίπου και ακύρωση. Παρακάτω επιγραμματικά οι βασικές λειτουργίες:
• Αρχικό μενού (Στοιχεία τραπέζης)
• Έλεγχος PIN
• Κεντρικό μενού χρήστη
• Ανάληψη
• Κατάθεση
• Υπόλοιπο
• Ακύρωση
Αφού λοιπόν έχουμε καταγράψει τις βασικές απαιτήσεις του προβλήματος, το επόμενο βήμα είναι να
σχεδιάσουμε την λύση με περισσότερη λεπτομέρεια και βήμα – βήμα να υλοποιήσουμε τις λειτουργίες.
Πιο συγκεκριμένα, μπορούμε να θεωρήσουμε ότι κάθε λειτουργία θα είναι ένα αυτόνομο κομμάτι
κώδικα, δηλαδή κάθε λειτουργία θα είναι και μία ξεχωριστή συνάρτηση.
Σε αυτό το σημείο, θα πρέπει να αναφέρουμε ότι η υλοποίηση του παρόντος προβλήματος θα γίνει με
τέτοιο τρόπο, ώστε να αναδείξει την αρθρωτή δόμηση του προγράμματος μέσα από την κλήση
συναρτήσεων και όχι να παρέχει την βέλτιστη και πληρέστερη λύση. Πιο συγκεκριμένα, δεν θα ληφθεί
υπόψιν η αξία των χαρτονομισμάτων που έχει διαθέσιμα το ΑΤΜ κατά την ανάληψη, ούτε και η
αντίστοιχη του χρήστη κατά την κατάθεση. Αυτές οι παραδοχές γίνονται για να μπορέσουμε να
εστιάσουμε στην λογική της συγγραφής συναρτήσεων, δηλαδή τη δημιουργία ανεξάρτητων δομικών
στοιχείων κώδικα.

